---
layout: post
title: Dětský klub Janíček
project_url: https://www.janicekops.cz/
contributions:
- amount: 200,000
  currency: CZK
  date: 2025-09-04
  description: Příspěvek na nákup vybavení dětského klubu
logo: detsky_klub_janicek_logo.jpg
---

Dětský klub Janíček najdete v samém srdci Starého města Tábora. Prostředí v našem klubu utváříme tak, aby se u nás děti cítily jako doma, a tak vše vytváříme s láskou a úctou k dětskému světu plnému fantazie, v duchu waldorfské pedagogiky.

Hračky volíme takové, aby dokázaly v dětech rozvíjet představivost a umožňovaly jim projevit se tvůrčím způsobem. Nedílnou součástí jsou přírodniny, dřevěné kostky, mušle, kamínky, hedvábné šátky či hračky ručně šité.

Naše třída je věkově smíšená. Děti se tak učí navzájem si pomáhat a respektovat vzájemné rozdíly. Volnou hru a prosociální učení upřednostňujeme před soutěživostí. Výtvarné a tvořivé činnosti zaměřujeme především na proces, ne na výsledek či učení konkrétních postupů. K tvorbě používáme přírodní materiály jako včelí vosk, papír, vlnu atd. Malujeme akvarelem a také si pečeme svůj vlastní chléb.

Obědy jsou vegetariánské i masové s ohledem na alergie dětí, svačinky si děti nosí z domova samy. Stolování je pro nás vždy určitým obřadem, na kterém se děti podílejí přípravou nádobí, rozléváním pití a poděkováním ve formě průpovědi.

Středeční dopoledne trávíme v přírodě. Děti zažívají dobrodružství v lese, kde mohou rozvíjet své motorické dovednosti, smysly i vnímání plynutí času v přírodním koloběhu.

Rytmus dne je uspořádán tak, aby se střídaly fáze řízených činností s odpočinkem.

(převzato z webu projektu)