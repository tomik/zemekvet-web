---
layout: post
title: Spolek Pavučinka
project_url: https://spolekpavucinka.webnode.cz/
contributions:
- amount: 100,000
  currency: CZK
  date: 2025-06-03
  description: Příspěvek na vybudování terasy
logo: spolek_pavucinka_logo.jpg
---

Proč Pavučinka?

Protože vnímáme duši dítěte i vzájemné vztahy jako jemnou křehkou pavučinku, kterou je třeba opečovávat a chránit. Zdejší prostor je jedinečný. Dává dětem pocit klidu, bezpečí i spojení se všemi živly a bytostmi tohoto místa.

Kde školka-neškolka sídlí?

Na nádherném místě ve vesničce Vraclav u Vysokého Mýta. Školka náleží k zemědělské usedlosti, kde se pěstuje permakulturně. Na 2 ha neškolky se rozprostírá les, louka, ovocný sad, záhony květin i zeleniny, rokle i tajemný prales. Je zde pavučinková vesnička s houpačkou, průlezkami, sítěmi k relaxaci i lesní chýší a u vrbiček se dotýká nebe týpí.

Tráví děti celý den venku za jakéhokoli počasí?

Ne tak docela. Každý den se snažíme být s dětmi venku co nejvíce, ale protože máme k dispozici několik prostorů pro tvoření v teple, i tyto prostory využíváme velmi rádi. K dispozici máme velkou stodolu s krbem i infra saunou pro největší zmrzlíky. V pergole tvoříme a povídáme si při krátkém deštíku. Týpí nás láká k povídání u ohně a v teplých dnech i k polednímu spánku. Pokud venku fouká studený vítr, mrzne až praští, nebo nebe spustí dešťovou průtrž, využíváme vnitřní prostor nové dřevěné chaloupky k povídání, tvoření, čtení knih, ke zpěvu i k tichému zvnitřnění. Ale za příjemného počasí nám nic nebrání k tomu, užívat si přírodu plnými doušky s nebem nad hlavou ♥

Co zažíváme s dětmi?

Pozorujeme stopy zvířat, zvuky země, sosání včelek za doprovodu zvědavých kočiček. Sledujeme, jak nám mizí mezi prsty bláto, déšť i sníh. Sázíme semínka a čekáme na zázračné tvoření přírody v podobě růstu rostlin, plodů i hub. Ochutnáváme ovoce známé i neznámé, zeleninu našich předků i plevely krčící se při zemi. Bylinky léčivé i zákeřné se učíme rozeznávat průběžně. S přírodou si hrajeme, tvoříme i učíme. Vnímáme sebe, druhé i přírodu, takové jaké jsou. Objevujeme v každém to krásné.


(převzato z webu Spolku Pavučinka)